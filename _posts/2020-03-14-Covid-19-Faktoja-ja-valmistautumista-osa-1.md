# Covid-19 Faktoja ja valmistautumista, Osa 1

lauantai 2020-03-14

Amatöörin ajatuksia ja viitteellistä faktatietoa liittyen puhjenneeseen maailmanlaajuiseen Covid-19 pandemiaan ja sen
aiheuttajavirukseen SARS-CoV-2. Kirjoittelu sisältää aihealueittain ajatuksia ja tietoa aiheesta, mutta kirjoittaja
pahoittelee jo etukäteen kielellistä kyvyttömyyttään kirjoittaa johdonmukaisesti etenevää ja helposti luettavaa kokonaisuutta,
sillä hän kirjoittaa yleensä vain ICT-alan asiasisältöä asiantuntijatyön koulutuksiin ja dokumentointitarpeisiin.

Teksti ei juuri sisällä tietoa SARS-CoV-2 viruksen aiheuttaman infektion oireista tai vaarallisuudesta suhteessa muihin
tartuntatauteihin, sillä sitä ei tällä hetkellä juuri tunneta. Lisätiedoille hyviä lähteitä ovat <http://who.int> sekä <http://thl.fi>.

end of TL;DR so now go and read...

## Alkupuhe

Oletus tiedeyhteisössä on toistaiseksi ollut, että puhutaan yleisvaarallisesta hengitystieinfektiosta, jonka aiheuttaman
infektion oireiden vaarallisuus on hieman, mutta ei merkittävästi, Influenza-A viruksen aiheuttamia oireita suurempi<sup>[0]</sup>.
Toistaiseksi vaarallisin todettu SARS-CoV-2 viruksen aiheuttama oirekokonaisuus on ARDS (acute respiratory distress syndrome),
joka on myös todennäköisin menehtymisen syy valtaosalla raportoiduista kuolemista.

Osa näistä oletuksista pohjautuu aikaisempaan SARS-CoV-1 viruksen tutkimusmateriaaliin, joka on viruksena läheistä sukua
nyt nähtävälle uudelle virukselle, sekä muualta päin maailmaa saatuihin tietoihin paikallisista epidemioista. Olettamien varmuus
tulee kasvamaan lähiviikkojen aikana. Julkaistua tutkimusaineistoa, johon on kannattavaa viitata, on toistaiseksi hyvin
rajoitetusti saatavilla.

## Johdanto

Aloitetaan kirjoittelu ensimmäisestä lauantaista Suomen hallituksen kattavien suosituksien voimaantultua<sup>[1]</sup>. Nyt on
hyvä hetki istua alas ja kuulostella tilannetta sekä itseään ilmaantuneen vapaa-ajan varjossa, kun osa yhteiskunnan
normaaleista aktiviteeteista on alasajossa, aiheuttaen aukon suurimman osan meistä harrastuksiin ja muihin päivittäisiin
normeihin. Aion käyttää osan tästä ajasta ajatuksieni ja löytämäni faktatiedon purkamiseen tekstiksi.

Huomiona kuitenkin, ettei minulla ole antaa osoitettua pätevyyttä sellaisenaan tekstini tueksi. Koetan kuitenkin
lisätä sekaan viittauksia sitä mukaa, kun väitän jotain asiaa suuntaan tai toiseen. Väitän kuitenkin tietävän aiheesta
ainakin sen, millä tavalla olen itse päässyt 15 vuotta sitten kärsimästäni yleisestä pelosta kaikkia silloisia normaaleja
tartuntatauteja kohtaan. Huomaan siis pitkästä aikaa kanssaihmisissä monia samoja reagointimalleja ja tekoja<sup>[2]</sup>,
joita itse tein ja jotka olen sittemmin todennut käsitykseni kasvaessa joko oikeasti hyödyllisiksi tai varsin turhiksi.

Tekstin tarkoitus on etupäässä kohdistaa pelkäävän ja ahdistuvan ihmisen hallinnantunteen palauttamiseksi tekemät teot
hyödyllisiksi teoiksi, jotka auttavat henkilöä itseään ja muuta yhteiskuntaa, ja yrittää syöstä valheellista hallinnantunnetta
tuovat teot pois hyödyllisten tieltä. Tekstin pääasiallinen tarkoitus ei ole pelotella ja ahdistaa niitä toisia ihmisiä
tekemään tekoja asian eteen, vaikka yhteiskunta vaatii nyt heiltäkin tekoja yhteiseksi hyväksi.

## Pelko ja ahdistus

Kaikki eivät varmasti pelkää tai ahdistu tästä pandemia-aiheesta. Syyn voi ajatella olevan, että tällainen henkilö ei
ymmärrä kokonaisuutta, tai ymmärtää kokonaisuudesta vain sen osan, joka osoittaa hänen olevan vaikutusten ulkopuolella.
Aiheen piirissä on puhuttu paljon riskiryhmästä, iäkkäät ja perussairaat, ja jos henkilö ei oleta itsensä tai lähipiirinsä
kuuluvan kumpaakaan näistä, helpottaa se pelko- ja ahdistusoireilua. Nämä henkilöt tuskin hakevat kovin aktiivisesti tietoa
huoleensa, joten on oletettavaa että he eivät omatoimisesti eksy lukemaan tätäkään tekstiä.

Toisen syyn voi ajatella olevan, että henkilö ymmärtää kokonaisuuden hyvin, tai ymmärtää kokonaisuudesta sen osan, joka tuo
henkilölle tunteen asian hallinnassa olemisesta, jos henkilö ylipäätään on hallinnantunnetta elämäänsä kaipaava<sup>[3]</sup>. Kolmas
joukko ovat ne, jotka eivät hallinnantunnetta elämäänsä tarvitse. Elämän hallinnassa pysyminen toki kohdentuu henkilön
itsensä olemisen lisäksi henkilön lähipiirin olemiseen; puoliso, lapset, vanhemmat ja isovanhemmat.

Sitten on se toinen puolisko kansasta, jotka pelkäävät ja ahdistuvat tästä pandemia-aiheesta. Heille voin jo kättelyssä sanoa,
että nämä aiheen tuomat riskit ovat hallittavissa. Riskejä ei saa poistettua, mutta riskit eivät ole myöskään hallitsemattomia,
eli sellaisia joihin henkilö ei itse voisi kohtuullisella vaivalla vaikuttaa. Tilanteelle voi siis tehdä paljon, eikä sitä joudu
seuraamaan avuttomana vierestä, kuten vaikka toisenlaisessa kriisitilanteessa avaruudesta maata lähestyvää asteroidia<sup>[4]</sup>.

## Tilanne maailmalla tänään

WHO on julistanut viruksen vaikutukset pandemiaksi<sup>[5]</sup>. En selosta, mitä pandemia tarkoittaa verraten epidemiaan,
sillä siitä on jo paljon valmista materiaalia saatavilla<sup>[6]</sup>. Se mikä tulee ymmärtää, on että pandemia tarkoittaa tilannetta,
jossa yksittäisen valtion ei ole hyödyllistä tehdä leviämistä kokonaan estäviä toimia, vaan ainoastaan leviämisnopeutta rajoittavia
toimia. Pandemiatilanteessa on todennäköistä, että paikallisia epidemioita esiintyy, myös Suomessa. On siis todennäköistä, että
väestömme keskuudessa infektiotapaukset tulevat lisääntymään merkittävästi.

Tämä on pandemiatilanteessa normaalia, eikä esimerkiksi seurausta Suomen hallinnon hidastelusta. Mediassa ja somessa on ollut
arvostelua siitä, miksi Suomi ei laita rajoja ja loppujakin yhteiskunnan toiminnoista, kuten kouluja, kiinni. Näitä toimia
voidaan ottaa käyttöön paikallisten epidemioiden leviämisnopeutta hidastavina toimina, mutta pandemiatilanteesta johtuen niillä
ei ole arvoa leviämistä kokonaan estävinä toimina.

Pandemiasta johtuen on myös todennäköistä, että uusi viruksemme ei tule katoamaan yhteiskunnasta pitkään aikaan<sup>[7][8]</sup>. Vaikka valtion
rajat ja toiminnot ajettaisiin kokonaan alas, paikallisia epidemioita alkaisi ilmetä heti kun rajoja ja toimintoja alettaisiin
jälleen avaamaan ja käynnistämään. Teoriassa näin voitaisiin toimia ja edetä, kunnes virukseen on saatavilla rokote ja valtaosalle
kansasta olisi sen kautta saatu immuniteetti<sup>[8]</sup>, mutta se tarkoittaisi käytännössä, että joutuisimme etenemään pysäytetyllä
yhteiskunnalla ainakin kaksi vuotta. Tämä on käytännössä mahdotonta ja toivon tämän olevan itsestäänselvyys kaikille.

## Yhteiskunnan vastuu

Tällä hetkellä suurin ja olennaisin vastuu yhteiskunnan puolella on turvata riittävä määrä hoito- ja sairaankuljetusresursseja niille,
jotka tulevat niitä tarvitsemaan paikallisten epidemioiden edetessä, joko tämän uuden viruksen aiheuttamista henkeä uhkaavista
oireista johtuen, tai muun sairauden henkeä uhkaavista oireista johtuen.

Vaikka aihe on saanut osakseen arvostelua, on hyvä muistaa, että pandemiatilanteessa olemassa olevien resurssien, kuten terveydenhuollon
välineiden kysyntä on maailmanlaajuisesti suurta, eikä hankintoja voida tehdä tavalliseen tapaan välinetuotannon riittämättömyyden ja
valmistusmaiden asettamien vientirajoitusten vuoksi. Suomessa tilanne on lähtökohtaisesti monella tapaa hyvä, sillä lainsäädännön keinoin
on jo pitkään säädelty hoitopaikkojen ja lääkkeiden reservistä, jolloin niitä ei tarvitse ruveta hankkimaan vasta pandemian puhjettua.
Lisäksi julkinen terveydenhuolto on kaikkien saatavilla ja nykyiset ennusteet epidemian paikallisesta leviämisnopeudesta, osin
rajoituksien johdosta, toteavat sen resurssit riittäviksi (viitteenä YLE Areena kautta kuultavat THL antamat lausunnot).

Nyt voimassa olevilla rajoituksilla on siis ainut tavoite rajata tämän uuden viruksen aiheuttamien paikallisten epidemioiden
leviämisnopeutta ja sen turvin pitää olemassa olevat terveydenhuollon resurssit riittävinä<sup>[9]</sup>. Tässä tullaan hyvin todennäköisesti
onnistumaan, jos alla kuvatut henkilökohtaiset vastuut lunastetaan. Tämän turvin jokainen voi olla rauhallisin mielin hoidon saatavuuden
osalta, jos SARS-CoV-2 -virusinfektio omalle kohdalle sattuisikin.

Jos jonkin muun valtion epidemiatilaa haluaa seurata vertailuksi, niin kannattaa aloittaa pohjoismaista, sillä he ovat sekä jonkin verran
edellä Suomea epidemiatilanteessa, että varautuneet aikalailla samalla tavalla ennakkoon. Muiden valtioiden tilannetta on tällä hetkellä
erittäin vaikea suhteuttaa Suomeen jo pelkästään siitä syystä, että terveydenhuoltorakenteet ja ennakkovarautuminen ovat valtioittain
hyvin erilaisia. Monet varmasti miettivät, tuleeko meille Suomeenkin Italian tilanne. Ei tule, jos alla kuvatut henkilökohtaiset
vastuut edelleen lunastetaan.

## Henkilökohtainen vastuu

Tilanne on kuitenkin nyt sellainen, että kukaan ei voi ulkoistaa koko vastuuta epidemian hidastamistoimista eteenpäin Suomen
hallitukselle, paikallishallinnoille, tai sairaanhoitopiireille, vaan Teidän tulee aikuisina ottaa osa vastuusta itsellenne.
THL:n pääjohtaja ei tule puolestanne pesemään käsiänne, ettekä tule tulevaisuudessakaan saamaan ketään vastuuseen tilanteen
seurauksista. Anteeksi pieni provokaatio, mutta tästä päästäänkin viimein itse asiaan.

Lähtökohta on, että ihmisten on noudatettava Suomen hallituksen ja THL:n antamia suosituksia ja ohjeita<sup>[1][10]</sup>, sillä vain ne rakentavat
kestävän pohjan säädellä sitten näitä muita yksityiskohtaisempia ohjeistuksia, joita rupean tässä vertailemaan.

Koska lukijakuntana ovat kaikki, niin aloitetaan aivan perusasioista, varsinkin ääripäistä. Pisteytän muutaman seuraavan
varautumistavan suhteessa siihen, millainen vaikutus sillä on epidemian etenemistä hidastavana toimena. Viisi pistettä tarkoittaa
varsin hyvää varautumistapaa ja yksi piste huonoa.

### Käsien peseminen saippualla

Täydet 5 pistettä.

Kun peset kätesi teknisesti oikein<sup>[11]</sup>, huuhdot virukset viemäriin ja kun kuivaat pestyt kädet paperiin, hankaat loput virukset
käsistäsi paperin mukana roskikseen. Osa viruksista ehtii myös tuhoutumaan, vaikka ei se viemäri niistä enää niin välitäkään.
Tämä on paras keino estää viruksen kulkeutuminen omaan elimistöösi, joko kasvoja kosketellessasi ja sormin syödessäsi. Tämä auttaa
myös lähipiiriäsi, sillä et kuljeta virusta likaisten käsiesi avulla niihin ympäristön esineisiin ja pintoihin, joita muutkin
koskettavat omilla käsillään.

Normaalin käsisaippuan ja käsien hyvän kuivauksen tehokkuus perustuu sekä viruksia kuljettavan lian mekaaniseen poistamiseen,
että SARS-CoV-2 viruksen rakenteessa olevien lipidi-ryhmien rikkomiseen tehden käsiin jäljelle jäävistä viruksista kyvyttömiä
aiheuttamaan infektio elimistöön päästyään<sup>[12]</sup>. Kaikilla viruksilla ei ole kuvattuja lipidi-ryhmiä, mutta SARS-CoV-2 viruksen nyt
liikkeellä olevalla versiolla on. Normaalin käsisaippuan rasvat siis liuottavat ja rikkovat viruksen kuvatut lipidi-ryhmät.

Olennaista on myös pestä kädet oikeissa kohdissa päivän toimia, varsinkin aina kun olet liikkunut paikasta toiseen, kuten kaupasta
sisään tultuasi. Näin et siirtele viruksia tiloista toisiin, vaan huuhdot ne viemäriin. Näin toimiessasi virukset eivät pääse
edelleen esimerkiksi kotisi muihin esineisiin, jonka seurauksena joutuisit pesemään käsiäsi kokoajan jo pelkästään kotona eri
asioita tehdessäsi ja muita kodin esineitä kosketellessasi.

Kotona sen sijaan, kun olet pessyt ja kuivannut kätesi teknisesti oikein, saat rauhassa aloittaa naamasi mustapäiden irroittelun
normaaliin vanhaan tapaasi. Muista kuitenkin pestä kädet myös tämän operaation jälkeen, sillä en halua jatkossakaan mustapäitäsi
salaattiini.

### Vessapaperin hankkiminen varastoon

Vain 1 piste.

En oikein tiedä, kannattaako tälle edes yrittää keksiä positiivisia puolia. Ainut mikä tulee mieleen, on se että ihmiset
saattavat pysytellä pidempään kotonaan, kun ei ainakaan vessapaperia tarvitse mennä hakemaan lisää. Tehokkuus henkilölle itselleen
siis lunastuu vain sillä ehdolla, että on onnistunut hankkimaan myös kaiken muun tarvittavan ja kykenee pysymään kotonaan seuraavat
kaksi vuotta, kunnes virukseen on saatavilla rokote ja sitä riittää myös henkilölle itselleen annettavaksi. Tehokkuus muulle
väestölle tulee sitten sen kautta, että henkilö ei ainakaan vessapaperia lisää hakiessaan liikuttele virusta henkilöstä ja
tilasta toiseen. Vessapaperin mahdollinen loppuminen toisilta henkilöiltä tai yhteiskunnan muilta toiminnoilta ei nykytiedon valossa
kuitenkaan vaikuta epidemian etenemisvauhtiin merkittävästi.

Vessapaperia on kuitenkin hyvä olla kotona saatavilla, sillä muut paperilaadut eivät hajoa samalla tavalla viemäriverkostossa
vaan tukkivat sen. Lisäksi muiden paperilaatujen karheus ärsyttää turhaan peräaukon seudun ihoa ja sen hoitamiseen tarvitaankin
sitten jo muita tavaroita<sup>[13]</sup>. Hankkikaa siis jatkossakin häpeilemättä normaaleja määriä vessapaperia.

## Seuraava osa 2

Tämä on osa 1 kirjoittelukokonaisuutta. Seuraavassa osassa tulen käymään läpi enemmän varautumiskeinoja ja niiden hyödyllisyyttä
epidemian hidastamiskeinona. Yskiminen, aivastelu ja käsidesi tulevat myös käsitellyksi. Yritän olla myös menemättä äärimmäisyyksiin, kuten esineiden dekontaminaatioon natriumhypokloriitia
sisältävällä liuoksella<sup>[14]</sup>, kuten esimerkiksi puolustusvoimissa on tapana NBCR vaarojen rajoittamistoimina, sillä tämä tilanne ei
kotioloissa sellaista nyt vaadi. Sen sijaan terveydenhuollon tiloissa, joissa mikrobien kulkeutumista esineisiin ei voida täysin
ennalta estää, tämä on ollut aina aikaisemminkin arkipäivää<sup>[15]</sup>.

Jos jotain nyt jostain syystä rupesi jo kiinnostamaan, mitä tuo NBCR tarkoittaa, niin se tulee sanoista "Nuclear, Biological,
Chemical and Radiological", ja jonka varusmiespalveluksessa vierailleet tuntevat etupäässä huutona "Suojeluhälytys!".

## Errata

* 2020-03-15 Otsikointimuutoksia ja korjattuja kirjoitusvirheitä

Korjausehdotuksia viitteineen voi ehdottaa GitHubin kautta käyttäjälle github.com/enyone

## Viitteet

* [0] <https://www.terveyskirjasto.fi/terveyskirjasto/tk.koti?p_artikkeli=dlk01257>
* [1] <https://twitter.com/valtioneuvosto/status/1238073738748461056>
* [2] <https://yle.fi/uutiset/3-11255522>
* [3] <https://www.terveyskirjasto.fi/terveysportti/icd10.nimike?p_koodi=F40>
* [4] <https://yle.fi/uutiset/3-10795577>
* [5] <https://twitter.com/WHO/status/1237777021742338049>
* [6] <https://fi.wikipedia.org/wiki/Pandemia>
* [7] <https://yle.fi/uutiset/3-11252042>
* [8] <https://news.harvard.edu/gazette/story/2020/03/in-creating-a-coronavirus-vaccine-researchers-prepare-for-future/>
* [9] <https://twitter.com/MaxCRoser/status/1236935099276496901>
* [10] <https://thl.fi/fi/-/sairasta-lievat-oireet-kotona-terveydenhuolto-auttaa-vakavista-oireista-karsivia>
* [11] <https://thl.fi/fi/web/infektiotaudit-ja-rokotukset/taudit-ja-torjunta/infektioiden-ehkaisy-ja-torjuntaohjeita/kasienpesu-ja-yskiminen>
* [12] <https://twitter.com/PalliThordarson/status/1236549305189597189>
* [13] <https://www.terveyskirjasto.fi/terveyskirjasto/tk.koti?p_artikkeli=dlk00057>
* [14] <https://puolustusvoimat.fi/documents/1951253/2815786/PVTUTKL_vuosikirja2016.pdf>
* [15] <https://www.theseus.fi/bitstream/handle/10024/23009/OPNdesinfektiomenetelmat.pdf>
